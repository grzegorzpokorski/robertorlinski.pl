---
title: Witaj świecie programajstrów
abstract: Pierwszy post na blogu. Piszę o tym kim jestem, w jakich okolicznościach się tu znalazłem i co zamierzam tworzyć w ramach konkursu "Daj się poznać".
isPublished: true
featuredImage: /thumbnail.jpg
category: WordPress
date: 02.03.2017
---

Czas rozpocząć coś nowego. W końcu podjąć decyzję, którą nosiłem w sobie przez jakiś rok, ale niestety zawsze była jakaś wymówka, raz był to brak czasu, innym razem pomysłów i tak dalej. Dokładnie chodzi o mistyczne zajęcie, jakim jest prowadzenie bloga.

## Więc dlaczego akurat teraz tu jestem?

Wszystko dzięki konkursowi **„Daj się poznać”** organizowanemu przez Macieja Aniserowicza, który polega na tym, aby pracować nad jakimś projektem programistycznym, kod wrzucać na GitHuba oraz przede wszystkim blogować i to dużo (przynajmniej jak dla mnie). Ile dokładnie? Co najmniej 2 posty tygodniowo związane z samym projektem oraz szeroko [pojętym](https://blog.robertorlinski.pl/wartosci-z-wordpressa-w-plikach-css-i-js/) IT.

## Start na ostatnią chwilę.

Oczywiście zwykle nie mam szczęścia do tego typu inicjatyw i o istnieniu konkursu dowiedziałem się 6 godzin przed końcem zapisów. Dodatkowo nie miałem nic z wymaganych na początku rzeczy. Nie posiadałem konta na GitHubie, domeny pod bloga, oraz samego bloga, nie mówiąc o dodatkach, takich jak profile w social mediach.

## Wszystko fajnie, ale co właściwie chcę stworzyć?

Prosto z mostu: motyw do CMSa, jakim jest WordPress. Jako że prawie nie zdążyłem z zapisaniem się na konkurs, to nie ma co tu mówić o wybitnym pomyśle. Stwierdziłem, że zrobię coś, czego tworzenia zawsze chciałem się nauczyć. Dodatkowo moją decyzję poparł fakt, że podczas szukania motywu pod tego bloga wszystkie ciekawsze szablony zaczynały się od stosunkowo sporych kwot. Sądzę, że nie tylko ja miałem taki problem i mam nadzieję, że gdy projekt nabierze odpowiednią formę i dostatecznie się rozwinie, to będę mógł go udostępnić wszystkim, również Tobie. :)

## To co? Zaczynamy?

Oczywiście, że zaczynamy! Wchodzę w świat WordPressa z niczym, ale mam nadzieję, że z pomocą ogromu ciężkiej pracy wyjdę z niego znacznie bogatszy o doświadczenie, umiejętności i nowe znajomości. Mam również nadzieję, że Ty dobrze spędzisz czas czytając i bez obaw, kolejne posty nie będą już o mnie, a o znacznie ciekawszych kwestiach. :)
