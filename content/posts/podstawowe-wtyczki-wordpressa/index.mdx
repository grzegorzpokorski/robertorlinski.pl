---
title: 10 niezbędnych wtyczek do WordPressa
abstract: Przedstawiam zestawienie dziesięciu wtyczek, które są niezbędne w efektywnym i przyjemnym korzystaniu z WordPressa.
isPublished: true
topics:
  - WordPress
date: 14.03.2017
isPopular: false
---

Zadaniem które postawiłem sobie podczas konkursu jest stworzenie motywu WordPress, więc dlaczego nie napisać czegoś o tym CMSie!

Jest to najpopularniejszy system zarządzania treścią oraz przede wszystkim narzędzie z największą społecznością, która tworzy wspaniałe dzieła, takie jak motywy oraz dodatki. O tych drugich chcę dzisiaj co nieco opowiedzieć.

W tym wpisie omówię 9 dodatków do WordPressa, które osobiście uważam za niezbędne w efektywnym korzystaniu z tego narzędzia, szczególnie jako bloger.

## 1. [Google Analytics Dashboard for WP.](https://pl.wordpress.org/plugins/google-analytics-dashboard-for-wp/)

Po pierwsze statystyki. Chyba każda osoba, która prowadzi jakąkolwiek działalność w sieci chce wiedzieć jak najwięcej o osobach, które ją śledzą. Raz, że pozwala to na tworzenie kolejnej, bardziej trafionej zawartości, a dwa, że pozytywne tego typu wyniki mocno motywują do działania.

Wtyczka, którą opisuję pozwala podpiąć naszego bloga pod wg. mnie najlepszy system do monitorowania aktywności na stronie internetowej, czyli Google Analytics. Z poziomu panelu administratora w WordPressie możemy sprawdzać, kto wchodzi na naszą witrynę, ile czasu na niej spędza, ile razy to robił i wiele, wiele innych. Dodatkowo możemy dowiedzieć się takich informacji jak kraj, z którego odwiedzają nas czytelnicy, miasto, urządzanie, z którego korzystają, przeglądarka, czy nawet rozdzielczość ekranu oraz dostawca usług internetowych poszczególnych osób.

## 2. [Yoast SEO.](https://pl.wordpress.org/plugins/wordpress-seo/)

Każda osoba posiadająca jakąkolwiek witrynę w sieci zdaje sobie sprawę z tego jak ważne jest pozycjonowanie w wyszukiwarkach. Podstawowym czynnikiem wpływającym na to jest zawartość naszej strony i właśnie w tym pomaga Yoast SEO.

Jest to chyba najlepsze narzędzie tego typu. Pozwala na edytowanie rzeczy znajdujących się w całym serwisie, takich jak meta tagi, kategorie, .htaccess oraz robots.txt. Dodatkowo za jego pomocą możemy stworzyć mapę XML naszej witryny.

Nie można również zapomnieć o ogromnych możliwościach edycji poszczególnych podstron lub artykułów, takich jak tytuły, meta tagi, opisy, słowa kluczowe oraz sama zawartość, tak ten dodatek potrafi powiedzieć, co powinniśmy poprawić w naszych tekstach, aby się lepiej pozycjonowały. Yoast SEO również pomaga w udostępnianiu artykułów w mediach społecznościowych.

## 3. [Contact Form 7.](https://pl.wordpress.org/plugins/contact-form-7/)

Dla każdego, kto działa w Internecie oprócz pozycjonowania bardzo ważny jest kontakt z odbiorcami. Chyba śmiało można powiedzieć, że najprostszą formą dla nas i osoby, która przegląda stronę jest formularz kontaktowy. Tą częścią zajmuje się świetny dodatek jakim jest Contact Form 7.

Wystarczy, że spełnimy jeden wymóg, a mianowicie będziemy mieli skonfigurowanego WordPressa z pocztą wychodzącą SMTP, a dodatek pozwoli na tworzenie mnóstwa różnie skonfigurowanych formularzy z polami podzielonymi na obowiązkowe i nieobowiązkowe.

## 4. [Akismet.](https://pl.wordpress.org/plugins/akismet/)

Jeszcze jakiś tydzień temu nie pomyślałbym, że początkujący bloger może otrzymać ok. 50 komentarzy z spamem. Gdy jednak je dostałem i przekonałem się, że jednak może, zainstalowałem dodatek o nazwie Akismet.

Ta wtyczka właśnie odpowiada za odrzucanie jakichkolwiek niechcianych komentarzy na blogu. Dodatkowo posiada bardzo rozbudowany system powiadamiania nas o uznaniu kogoś za spamera, przez co możemy egzekwować jej skuteczność i w razie czego ją ograniczyć lub wyłączyć.

## 5. [UpdraftPlus WordPress Backup Plugin.](https://pl.wordpress.org/plugins/updraftplus/)

Rzeczą, o której trzeba zawsze pamiętać są backupy. I najważniejsze jest to, aby zadbać o nie przed tym jak będą potrzebne, czyli gdy coś się stanie. Idealnym narzędziem do tego celu jest UpdraftPlus.

Najbardziej rozbudowana wtyczka tego typu. Jako jedna z nielicznych poza utrzymywaniem backupu całej strony lub jej części (bo taką opcję również posiada) na serwerze, pozwala zrobić kopię w dowolnej chmurze, dzięki czemu nie musimy się martwić nie tylko o problemy związane z naszą stroną, ale i całym serwerem na którym znajduje się witryna.

Dodatkowo dodatek posiada płatną wersję, która w bardzo przyjemny sposób automatyzuje wszystkie czynności związane z tworzeniem i przywracaniem kopii zapasowych.

## 6. [Cerber Security & Limit Login Attempts.](https://pl.wordpress.org/plugins/wp-cerber/)

Rzeczą, o której również trzeba pamiętać przy prowadzeniu strony internetowej na WordPressie jest jej bezpieczeństwo. W jego utrzymywaniu wpierać nas może wtyczka o nazwie WP Cerber.

Pozwala zmienić URL logowania do panelu administratora naszej strony (wp-admin), śledzi adresy IP, które się logowały lub próbowały, wprowadza reCAPTCHA przy ponownych próbach oraz potrafi zablokować logowanie gdy wykryje bardziej zmasowany atak. Oczywiście dodatek o wszystkim nas informuje oraz pozwala na przeglądanie adresów IP, które w niepożądany sposób działały na naszej witrynie.

## 7. [Push Notifications for WordPress by PushAssist.](https://pl.wordpress.org/plugins/push-notification-for-wp-by-pushassist/)

Według mnie najprzyjemniejszą formą otrzymywania informacji z bloga lub strony internetowej są powiadomienia z przeglądarki lub pulpitu. Tę funkcjonalność zapewnia PushAssist.

Można go w bardzo przyjemny sposób zautomatyzować, aby pokazywał określoną informację po dokonaniu zmian na blogu, np. dodaniu nowego wpisu. Pozwala konfigurować okno, które pokazuje się przy pierwszym wejściu na stronę oraz oczywiście powiadomienia.

## 8. [Disqus Comment System.](https://pl.wordpress.org/plugins/disqus-comment-system/)

Interakcja użytkowników z naszym blogiem to nie tylko wysyłanie wiadomości, o których pisałem w punkcie trzecim, ale przede wszystkim komentarze. W tej roli świetnie sprawdza się Disqus.

Jest to można powiedzieć portal społecznościowy, który podpinamy do naszej strony. W ten sposób inne osoby, które są w nim zalogowane mogą w bardzo prosty sposób komentować wpisy.

## 9. [Sumo](https://wordpress.org/plugins/sumome/) (dodany 2 kwietnia 2017).

Szczególnie w przypadku blogów zdarza się tak, że dany użytkownik odwiedza witrynę, czyta to co jest dla niego interesujące i wychodzi. Dlaczego nie dać mu możliwości zostania na dłużej?

Wtyczka Sumo pozwala na wyposażenie strony w inteligentne okno popup z newsletterem, przyciski do udostępniania zdjęć, postów i innej zawartości. Posiada narzędzie analizujące zawartość bloga, pozwala podejrzeć mapę miejsc, w które klikają odwiedzający, stworzyć stronę powitalną oraz oczywiście ze wszystkich tych udogodnień prowadzi rozbudowane statystyki.

## 10. [Editorial Calendar.](https://pl.wordpress.org/plugins/editorial-calendar/)

Ostatni już dodatek jest kalendarzem, który pozwala w prosty sposób zarządzać publikacją postów na naszym blogu z poziomu WordPressa.

Mam nadzieję, że z pomocą tej oto subiektywnej listy uda mi się pomóc osobom, które zaczynają korzystać z WordPressa, a ci, którzy są już doświadczeni będą mogli wypróbować coś, czego jeszcze nie używali.

Może znasz coś, co powinno znaleźć się na tej liście? Napisz o tym w komentarzu! :)
